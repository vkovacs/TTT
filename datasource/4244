<p>NEVEZÉS: <a href="https://sarga70.hu/jelentkezes/">https://sarga70.hu/jelentkezes/</a></p>

<p>IDŐPONT</p>

<p>A túra <strong>2022. április 30.-május 1.</strong> napokon kerül megrendezésre a szokásokhoz hűen.</p>

<p>KÉRDÉS ESETÉN</p>

<p>Az alábbi két telefonszámhoz a túra alatt, és előtte is lehet kérdésekkel fordulni, vagy ha bármi gondod lenne a túra alatt, itt elérsz minket:<br />
+36 20 319 63 58<br />
+36 70 330 87 90</p>

<p>DÍJAZÁS</p>

<p>Változni fog a díjazások rendszere. A hetvenes távon minden évben teljesítés számától függő díjazás lesz, de mindenkinek jelvény lesz, a résztávokon nincs teljesítési számtól függő díjazás, ott egységes kitűző lesz távonként eltérő kinézettel. Itt évenként fog változni a kinézet.<br />
Oklevelek idén még a megszokottak lesznek, jövőre azonban e téren is lesz újítás.<br />
Futóknak oklevél+érem, első női, és első férfi helyezettnek egyedi póló jár.</p>

<p>CSOMAGSZÁLLÍTÁS</p>

<p>Minden rajtból van a későbbi célokba. Ára egységesen 500 Ft/csomag.</p>

<p>TÁJÉKOZÓDÁS</p>

<p>A Sárga Túrákon a többnyire jól jelzett sárga sáv jelzést kell követni. Pilisvörösvárig lesznek kirakva fényvisszaverő pontok, Pilisvörösvártól pedig sárga szalagok egészen Budaörsig. Néhol tájékozódást segítő táblák is lesznek elhelyezve, valamint útburkolati jelek is. <strong>Éjjelre fejlámpát több csereakkuval erősen javaslunk!</strong> A távokhoz tartozó trackeket <a href="https://www.alltrails.com/members/devdivad-1/maps">ITT </a>éritek el.</p>

<p>RÉSZVÉTELI ÉS TELJESÍTÉSI SZABÁLYOK</p>

<p>A Sárga Teljesítménytúrákon bárki részt vehet, aki legkésőbb az adott táv rajtjánál bejelenti részvételi szándékát, és befizeti a nevezési díjat. A túra teljesítésének feltétele valamennyi állandó és feltételes ellenőrzőponton való áthaladás azok nyitvatartási ideje alatt, valamint a szintidőn belüli célbaérkezés. Az ellenőrzőpontok jellegét, és nyitvatartási idejüket <a href="http://sarga70.hu/wp/ellenorzopontok/">ITT</a> találjátok, ahogy a frissítési lehetőségeket is.<br />
Az útvonalon Pilisvörösvárig fényvisszaverő táblák, pontok, Pilisvörösvártól sárga szalagok lesznek kihelyezve. Lakott területen a rajtban hozzáférhető füzetekben található belterületi térképek alapján javasoljuk a tájékozódást, ugyanis a turistajelzések hiányosak lehetnek, valamint szalagozás nincs. Esetenként felfestettünk jól látható nyilakat az útburkolatra. Más jelzésekre ne térj le, azok nem a mi rendezvényeinkhez tartoznak.<br />
A túrán képi és videóanyag is készülhet, kizárólag saját felhasználásra a további promotálások érdekében. Akik nem szeretnének nyilvános videókban, képeken szerepelni, azoknak a rajtokban rendelkezésükre áll egy piros karszalag, kérjük ezeket viselni a rendezvény alatt, így utólag a szervezők könnyen be tudják azonosítani azokat, akik ehhez nem járulnak hozzá.</p>

<p>VIDEÓ- ÉS FÉNYKÉPFELVÉTELEK</p>

<p>A rendezvény ideje alatt több ponton is lehetnek fotósok, vagy egyéb videókamerás felvételeket készítők, esetenként drónok. Minden rajtban lesz arra lehetőség, hogy egy piros karszalagot vegyél magadhoz, amivel a fényképek, mozgóképek feldolgozása során jelzed nekünk, hogy a rólad készült rögzített anyagokat nem használhatjuk fel.</p>

<p>ELSŐSEGÉLY ÉS MENTŐSZOLGÁLAT</p>

<p>A túrán egy esetkocsi fog rendelkezésünkre állni. Erről később tudunk infókat adni, addig is:</p>

<p><strong>Mentőállomások</strong><br />
Esztergom: +3633411004<br />
Pilisvörösvár: +3626330188<br />
Budapest, II. kerület: +3613503737<br />
Budapest, XII. kerület: +3613564937<br />
Budaörs: +3623414533<br />
Általános segélyhívó: 112</p>

<p><strong>Orvosi ügyeletek</strong><br />
Pilisvörösvár: Fő út 130., +3626330360<br />
Budapest, II. kerület: Ganz utca 13., +3612021370<br />
Budapest, XII. kerület: Beethoven utca 8., +3612126636<br />
Budaörs, Kossuth Lajos utca 9., +3623440020</p>

<p> </p>

<p>KILÁTÓPONTOK A TÚRÁN</p>

<p>Vörös-hegy, Zsíros-hegy, Kötők padja, Újlaki-hegy, Kaán Károly-kilátó, Sorrento sziklák, Farkas-hegy (budaörsi körtúrák), Huszonnégyökrös-hegy nyerge, Törökugrató</p>

<p>TÚRA JELLEMZŐI</p>

<p>A Sárga 70 egy régi klasszikus túra, amely több egyedi sajátossággal bír az ismertebb teljesítménytúrák között immáron 15 éve: az év mindig ugyanazon napján rendezik (ápr30-május1.), és mindig <strong>esti rajtoltatás</strong>sal. A túrát többek közt a hegymegi <strong>csillagos égbolt</strong> látványa, valamint hajnali tavaszi <strong>madárdal </strong>teszi különleges atmoszférájúvá. Ahogy telik az idő, az időjárás melegedése egyre jobban esik a fáradt túrázónak. <strong>Kilátópontok</strong>ban nagyon nincs szűkölködés: Vörös-hegy, Zsíros-hegy, Kálvária-hegy, Újlaki-hegy, Nagy-Hárs-hegy, Törökugrató, de például az Alsó-Jegyenye-völgy <strong>fahíd</strong>jain túrázni szintén felemelő érzés. Tájékozódni is egyszerű, hiszen a túra legeslegvégét leszámítva végig a sárga sáv jelzésen halad, amely elég jól jelzett út, de az éjszakai és a városi szakaszokat ellátjuk segítő jelölésekkel is. A frissítőpontok elosztása egyenletes, és külön gondoltunk a vegán, és gluténmentes termékeket fogyasztó túratársainkra is! Két rövid körtúra (10km, 15km) teszi teljessé a távok listáját a családosokra is gondolva, valamint a 20B távunkon<strong> vezetett túra</strong> indul elsején délben Hűvösvölgyből. A túra elhalad az alábbi ikonikus helyszíneken is: Klastrompuszta, Pilis-nyereg, Muflon-itató, Kötők padja, Szépjuhászné (<strong>Budaszentlőrinc</strong>), Csacsi-rét, Sorrento-sziklák. A Budai-hegységben több <strong>katonasír</strong>ral is találkozhatunk, a Csíki-hegyek vonulatában pedig időjárástól függően a virágzó <strong>kökörcsinek, héricsek</strong>, nőszirmok adnak pompás látványt. A rajthelyszínek is könnyedén megközelíthetőek tömegközlekedéssel, valamint a cél is természetesen. Csomagszállítás minden rajthelyszínről van a későbbi célokba. A túra időpontja folytán kiváló <strong>főpróbája a Kinizsi Százasnak</strong>.</p>
