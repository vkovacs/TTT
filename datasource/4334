<p><strong>A rajt helyszíne közösségi közlekedési eszközökkel a Széll Kálmán tér és a Déli pályaudvar felől a 21-es vagy 21A busszal a Svábhegyig, majd onnan a 60-as jelzésű fogaskerekű vasúttal  a Széchenyi-hegy, Gyermekvasút végállomásig utazva a közelíthető meg. Az autóval érkezők a Gyermekvasút Széchenyihegy állomása mellett, a Hegyhát úton tudnak parkolni.</strong></p>

<p>Helyszíni nevezés lesz, előnevezésre nincs lehetőség.</p>

<p><strong>Alap nevezési díj: 1800 Ft.</strong></p>

<p>Kedvezményes nevezési díj: 1600 Ft:<br />
- Magyar Turista Kártyával rendelkezők<br />
- TTT Kupa részt vevői<br />
- szervezett természetjárók<br />
- nyugdíjasok és diákok</p>

<p>Jelenlegi és volt gyermek- és úttörővasutas pajtások: 1000 Ft.</p>

<p>Díjmentes nevezés:<br />
– Jelenlegi és volt gyermek- és úttörővasutas ifivezetők,<br />
– a fusti328@gmail.com e-mail címen előre bejelentkező csoportok vezetői (legalább 15 fő fizető csoporttag esetén),<br />
– megbeszélés alapján meghívott vendégek,</p>

<p>A részvétel díja (az egyesületi támogatás) magában foglalja a túraleírás költségét, valamint a Széchenyihegyre való visszautazás menetdíját is (a nosztalgiavonat kivételével). A résztvevők (az egyesületi támogatás megfizetésével, ráutaló magatartással) vállalják a teljesítménytúra és általában a túrázás, természetjárás és teljesítménytúrázás általános szabályainak betartását.</p>

<p><br />
Térkép: a Budai-hegység turistatérképe.</p>

<p><strong>Saját pohár! Kérjük, hogy a részt vevők a lehetőségükhöz képest hozzanak magukkal olyan poharat/edényt, amely nehezen lebomló, környezetterhelő anyagot, pl. műanyagot/gumit nem tartalmaz (tehát üveg, porcelán, fém, vagy teljesen papír, fa, stb.), amiben a frissítőt kiadhatjuk számára.</strong><br />
<br />
A túra a <b>TTT Kupa</b> része.</p>

<p><strong>A túrán mindenki saját felelősségére indul! A rendezőségtől kártérítés semmilyen címen nem igényelhető!</strong> (A nevezési díj mértéke erre nem ad lehetőséget – nem gazdasági vállalkozás, a befizetett összeget teljes mértékben a túrára fordítjuk vissza.) Kérésre természetesen az elvárható segítséget (lehetőségeinkhez képest annál többet is) szükség esetén megadjuk.</p>

<p>A kijelölt ellenőrzőpontokat a részt vevőknek az előírt sorrendben kell érinteni (saját tájékozódás alapján – nem vezetett túra). A ponton általában szervezők fogadják a résztvevőket, igazolják az áthaladást és segítséget nyújtanak a túra folytatásához (rendkívüli esetben a kihelyezett zsírkrétával, vagy egyéb módon kell jelölni az Igazoló lapon a pont érintését).</p>

<p><strong>Figyelem!</strong> A túra útvonala az országos jelentőségű Budai Tájvédelmi Körzet területén halad! Óvjuk és védjük a természet értékeit! A túrán ne hangoskodjunk, ne szemeteljünk, ne gyűjtögessünk, a kijelölt utakról ne térjünk le, a szemetet az állomásokon található gyűjtőkbe dobjuk!</p>

<p>A kiadott útvonalleírásban és térképvázlatban kijelölt útról letérni tilos (elsősorban biztonsági és környezetvédelmi okokból). A vasúti pályatesten közlekedni tilos, átmenni is csak a kijelölt helyeken (útátjáró vagy önálló vasúti gyalogos átkelőhely) szabad. A Gyermekvasút vonata is lehet akár 150 tonnás (!) szerelvény, amit  – könnyű belátni –  hogy nem lehet olyan hirtelen megállítani, mint egy közúti járművet. A védett élővilágra tekintettel sem szabad a megadott útvonalról letérni. Még itt, a sűrűn lakott területek közvetlen közelében is komoly természeti (növény, állat, kőzet stb.) értékek rejtőznek!</p>

<p>Az útvonal több pontján van mód ivóvizet venni. Az egyik ellenőrző ponton frissítőt is kínálunk a résztvevőknek. A Gyermekvasút állomásain az ellenőrzőpont nyitva tartása idején a mellékhelyiségek is használhatóak.</p>
